79.
Mikoron Dávid nagy búsultában,
Baráti miatt volna bánatban,
Panaszolkodván nagy haragjában,
Ilyen könyörgést kezde ő magában:

Istenem, Uram, kérlek én téged,
Fordítsad reám szent szemeidet:
Nagy szükségemben ne hagyj engemet,
Mert megemészti nagy bánat szívemet.

Te azért, lelkem, gondolatodat,
Istenbe vessed bizodalmadat:
Rólad elvészi minden terhedet
És meghallgatja te könyörgésidet.

