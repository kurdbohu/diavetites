101.
Ó, miként fogadjalak,
Világ Megváltója,
Méltóképp mint áldjalak,
Lelkem megtartója?
Ó Jézus, gyújts szívemben
Fénylő szövétneked,
Hogy érthessem mindenben
Te szent tetszésedet.

A Sion hintett néked
Pálmát virágokat,
De én áldhatlak téged,
Zengvén zsoltárokat.
Virágozzék a szívem
Magasztalást neked,
Éljek, szolgáljak híven,
Legyek dicséreted!

Ó, mit teszel Te értem,
Hogy megtartsd lelkemet,
Hogy elvedd nagy ínségem
És add bőségedet!
Ki örömöd és békéd
Méltán nem ismerem,
Szent öröm drága részét
Jössz adni énnekem.

A legszörnyűbb rabságból
Te oldasz engem el,
Legrútabb szolgaságból
Emelsz szívedre fel.
Jössz, hogy mennybe vonjad
Pokolból lelkemet,
S kincset, mely el nem fogyhat
Ad átvert két kezed.

Te égi, szent országod
Értünk cseréled el,
Hogy ezt a bűnvilágot
Megmentsd a véreddel.
E földre jössz Te áldott
Szerelmed ontani,
A mondhatatlan átkot
Áldásra váltani.

Ó, vésd szívedbe mélyen,
Te árva, bús sereg,
Ki szenvedsz bűnben, éjben,
S szemedből könny pereg:
Jő életed Királya,
Itt áll ajtód előtt,
Szabadítás van nála,
Hittel fogadd el őt!

